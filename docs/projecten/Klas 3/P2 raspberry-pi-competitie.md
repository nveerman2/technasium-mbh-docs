![Raspberry Pi Competitie 2025](../../img/opdrachten/raspberrypi/page1_img0.jpeg)

# Raspberry Pi Competitie 2025

Welkom bij de Raspberry Pi Competitie 2025, georganiseerd door PA Consulting! Dit is dé kans om 
samen met je team aan een uitdagend project te werken en je creativiteit en technische 
vaardigheden te laten zien.

## PA Consulting

PA Consulting is een bedrijf dat innovatieve oplossingen bedenkt voor bedrijven en overheden. Met 
meer dan 4000 experts wereldwijd werken ze aan allerlei projecten, van het verbeteren van 
energieoplossingen tot het bedenken van slimme technologieën voor de gezondheidszorg. PA 
Consulting bestaat al 75 jaar en heeft in die tijd voor veel bedrijven en organisaties baanbrekende 
ideeën gerealiseerd.

## Wat is de Raspberry Pi Competitie?

In de Raspberry Pi Competitie dagen ze scholieren uit om 
met de Raspberry Pi – een kleine maar krachtige 
computer – innovatieve uitvindingen te maken die de 
wereld een beetje beter maken. Het thema van deze 
editie is: “Innoveren voor weerbaarheid binnen de 
maatschappij”. Hoe kunnen we jongeren stimuleren om 
met technologie oplossingen te ontwikkelen die bijdragen 
aan een veerkrachtige samenleving?” Je gaat dus niet 
alleen aan de slag met technologie, maar ook met ideeën 
die bijdragen aan een betere toekomst voor iedereen!

![Raspberry Pi](../../img/opdrachten/raspberrypi/page2_img1.jpeg)

## De Opdracht

Als deelnemer van de competitie bedenk je samen met je team een uitvinding die gebruikmaakt 
van de Raspberry Pi. Jullie uitvinding moet passen binnen één van de vijf thema’s:

- Klimaatweerbaarheid – Hoe kunnen we ons voorbereiden op extreme 
  weersomstandigheden?
- Digitale weerbaarheid – Bescherming tegen cyberpesten, phishing, datalekken, 
  desinformatie en het herkennen van nepnieuws.
- Sociale en mentale weerbaarheid (bijv. pesten op school) – Hoe kunnen we jongeren 
  helpen om sterker te staan in sociale situaties?
- Fysieke veiligheid en weerbaarheid – Bescherming tegen ongelukken of 
  gezondheidsrisico’s.
- Weerbaarheid in mobiliteit, transport, energie en water – Hoe kunnen we als 
  samenleving omgaan met verstoringen in vitale infrastructuur zoals energie, mobiliteit, 
  transport en water? Denk aan slimme oplossingen die bijdragen aan een duurzamer, 
  efficiënter en robuuster systeem.

## Informatie over de competitie 

De Raspberry Pi Competitie is een geweldige kans om je ideeën werkelijkheid te laten worden. Hier 
vind je alles wat je moet weten om goed voorbereid aan de slag te gaan!

### Hoe ziet een inzending eruit?

Elk team moet een ontwerp indienen die gebruikmaakt van de Raspberry Pi. Zorg ervoor dat je 
inzending de volgende onderdelen bevat:

- Bewijs/demonstratie: Laat zien dat jullie ontwerp werkt. Dit kan in een zelfgekozen format, 
  zoals een video.
- Korte samenvatting: Schrijf een overzicht van het project van maximaal 500 woorden.
- Uitgebreide beschrijving: Geef details over hoe jullie de uitvinding hebben gebouwd. Dit 
  moet onder andere bevatten:
  - Een lijst van alle softwaremodules en eventuele extra hardware die je hebt gebruikt.
  - De publieke softwarecode die je hebt geschreven.
  - Instructies en een video presentatie van maximaal 5 minuten, die je plaatst op een 
    publieke site zoals YouTube.

### Waar kijkt de jury naar?

De jury bestaat uit experts van PA en andere organisaties, en zij zullen jullie inzendingen 
beoordelen op basis van verschillende criteria:

1. Teampassie: Hoe laat het enthousiasme van jullie team zich zien in de inzending?
2. Technologisch vernuft: Hoe creatief en geavanceerd is de techniek die jullie hebben 
   toegepast?
3. Bijdrage aan het thema: Kan jullie uitvinding helpen bij oplossingen binnen het thema van 
   de competitie?
4. Commercieel potentieel: Heeft jullie uitvinding de mogelijkheid om verder ontwikkeld te 
   worden op grotere schaal?
5. Creativiteit/Originaliteit: Hebben jullie iets bedacht dat nog niet bestaat en 
   gebruikgemaakt van de mogelijkheden van de Raspberry Pi?

### Wat zijn de prijzen?

De oplossingen van elk team worden in vier categorieën beoordeeld, en in elke categorie wordt een 
winnend team gekozen. Let op: een team kan niet in meer dan één categorie winnen. De prijs voor 
elk winnend team is:

- Een geldbedrag van €500 voor de school: Dit bedrag kan gebruikt worden voor 
  schoolprojecten of materialen.
- Een inspirerende activiteit: Wat deze activiteit precies inhoudt, wordt later 
  bekendgemaakt, maar het belooft een mooie beloning te zijn!

## Ontwerpproces 

### Stap 1: Bepaal het Probleem en Doel

Identificeer een specifiek probleem dat jullie willen oplossen binnen het door jullie gekozen thema. 
Formuleer een duidelijke ontwerpvraag en doelstelling voor jullie project.

Ontwerpvragen beginnen met “Hoe kun je …” Het zijn concrete, open vragen die de kern raken van 
het ontwerpprobleem. Bijvoorbeeld: “Hoe kun je droog blijven als je in de regen fietst?” en “Hoe kun 
je op een fijne manier op tijd wakker worden?”

### Stap 2a: Onderzoek het probleem

Voer onderzoek uit naar het probleem dat jullie willen oplossen. Verzamel informatie uit betrouwbare bronnen en probeer te begrijpen waarom dit probleem bestaat, wie er last van heeft en welke oplossingen er al zijn. Denk aan interviews, online research, bestaande producten en vergelijkbare initiatieven. Noteer alle bevindingen zodat jullie het probleem goed kunnen onderbouwen.

### Stap 2b: Mogelijkheden van de Raspberry Pi

Oriënteer je op wat je met de Raspberry Pi kan doen. Zoek naar bestaande oplossingen,
technologieën en componenten die je met de Pi kan gebruiken.

Aanwijzingen en tips: 

- Maak aantekeningen van interessante projecten en technieken die je tegenkomt.
- Gebruik bronnen zoals: Hackster.io, Instructables, YouTube of de Raspberry Pi website voor 
  voorbeelden en tutorials.

### Stap 3: Conceptontwikkeling

Werk samen om verschillende concepten te schetsen voor jullie uitvinding. Het uiteindelijke 
concept moet een goede oplossing voor het probleem zijn. Visualiseer je uiteindelijke concept op 
een duidelijke manier.

Aanwijzingen en tips:

- Organiseer een brainstorm. Doe dit gestructureerd: bedenk welke brainstormingtechniek je 
  wilt gebruiken (zoals mindmapping, het stellen van de “5 waarom” vragen, een 
  morfologische kaart, …) en stel vast hoeveel tijd jullie voor elke brainstormronde willen 
  gebruiken.
- Maak meerdere schetsen en laat iedereen zijn of haar ideeën inbrengen.
- Denk na over de functionaliteiten en gebruikservaring: Hoe zal de gebruiker met jullie 
  uitvinding omgaan?
- Kies een concept dat haalbaar is binnen de tijd en middelen die jullie hebben.

### Stap 4: Maak een Technisch Ontwerp

Creëer een gedetailleerd technisch ontwerp dat beschrijft hoe jullie uitvinding eruit zal zien en 
welke componenten jullie nodig hebben.

Aanwijzingen en tips:

- Zorg ervoor dat het ontwerp logisch en duidelijk is. Een goed overzicht helpt bij het bouwen.
- Model en technische tekeningen: Gebruik tekenprogramma’s zoals Fusion 360 om een 
  model te maken van het ontwerp.
- Lijst van Componenten: Maak een lijst van alle benodigde hardware zoals sensoren, led-
  lampjes, en andere accessoires die aansluiten op de Raspberry Pi.

### Stap 5: Voorbereiding en Aankoop van Materiaal

Zorg ervoor dat jullie alle benodigde materialen en componenten bij elkaar hebben voordat jullie 
beginnen met bouwen. Maak een inkooplijst.

Aanwijzingen en tips:

- Maak een duidelijke lijst van wat je nodig hebt en houd rekening met de kosten en levertijd.
- Controleer of jullie al enkele materialen op school of thuis hebben liggen die jullie kunnen
  gebruiken.
- We maken gebruik van opencircuit.nl om onderdelen te bestellen. Bestellingen gaan via 
  meneer Schuling in overleg met je docenten.

### Stap 6: Bouwen van het Ontwerp

Begin met het bouwen van jullie uitvinding volgens het technische ontwerp. Zorg ervoor dat elk 
teamlid een rol speelt in het bouwproces.

Aanwijzingen en tips:

- Werk stap voor stap en controleer regelmatig of alles goed gaat.
- Houd regelmatig teamvergaderingen om de voortgang te bespreken en eventuele 
  problemen op te lossen.
- Raspberry Pi en onderdelen: Sluit de Raspberry Pi aan op een monitor, toetsenbord en 
  muis om te programmeren.
- Solderen en Verbinden: Gebruik soldeergereedschap voor elektronische componenten 
  indien nodig, of jumper wires voor verbindingen.

### Stap 7: Testen en Debuggen

Voer uitgebreide tests uit om te controleren of alles naar behoren werkt. Documenteer eventuele 
problemen en los deze op.

Aanwijzingen en tips:

- Wees geduldig en geef niet op bij fouten. Dit is een normaal onderdeel van het 
  ontwerpproces.
- Testprocedures: Schrijf testscenario’s en zorg ervoor dat je duidelijke testcriteria hebt om 
  de werking te evalueren. Test elke functie afzonderlijk voordat je de complete uitvinding 
  test. Gebruik checklists om te zorgen dat je alle functies test.
- Debugging Tools: Gebruik de ingebouwde debugging-functies van de IDE, of print 
  statements in de code om de status van variabelen te controleren.

### Stap 8: Documentatie en Filmpje Voorbereiden

Maak documentatie van jullie project, inclusief een uitleg van de werking, het ontwerp, en de 
gebruikte code. Bereid een video van max. 5 minuten voor waarin jullie het ontwerp presenteren.

Aanwijzingen en tips:

- Zorg ervoor dat je documentatie duidelijk en gestructureerd is. Dit helpt anderen om jullie 
  project te begrijpen.
- Gebruik GitHub voor het bijhouden van de projectdocumentatie, inclusief de code, 
  instructies en eventuele video’s. Dit zorgt ervoor dat je werk goed georganiseerd is en 
  toegankelijk voor anderen.
- Oefen de presentatie met het hele team en geef elkaar feedback.
- Maak gebruik van visuele hulpmiddelen zoals dia’s of video’s om jullie project aantrekkelijk 
  te presenteren.

### Stap 9: Presenteren en Indienen

Bereid je voor op de presentatie op school en zorg ervoor dat je de inzending vóór de deadline
indient.

Aanwijzingen en tips:

- Oefen de Presentatie: Oefen als team de presentatie om ervoor te zorgen dat iedereen goed 
  voorbereid is en het verhaal duidelijk overkomt.
- Inzendingsformulier: Controleer of je aan alle eisen van de inzending hebt voldaan en of alles 
  correct is ingevuld.

## Planning 

| Week | Les 1 | Les 2 | Les 3 |
|------|-------|-------|-------|
|      | Introductie van het project, vormen van teams en brainstormen over probleemstelling en doel. | Onderzoek bestaande oplossingen, inspirerende voorbeelden en technologieën. | Conceptontwikkeling: schetsen en bespreken van verschillende ideeën. |
|      | Conceptontwikkeling: schetsen en bespreken van verschillende ideeën. | Start Python? | Technisch ontwerp maken, inclusief het overzicht van benodigde componenten. |
|      | Technisch ontwerp maken, inclusief het overzicht van benodigde componenten.  | Start met bouwen van de uitvinding. | Vervolg met bouwen van de uitvinding, tests uitvoeren. Problemen en oplossingen bespreken, iteratief verbeteren. |
|      | Vervolg met bouwen van de uitvinding, tests uitvoeren. | Vervolg met bouwen van de uitvinding, tests uitvoeren. | Problemen en oplossingen bespreken, iteratief verbeteren. |
|      | Vervolg met bouwen van de uitvinding, tests uitvoeren. | Vervolg met bouwen van de uitvinding, tests uitvoeren. | Vervolg testen en debuggen, documentatie opstellen. |
|      | Vervolg met bouwen van de uitvinding, tests uitvoeren. | Finale voorbereidingen treffen, alles controleren. | Voorbereiding op de finale, video-opname van het project maken. Documentatie van het project en het voorbereiden van de presentatie. |
|      | Oefenen van presentaties met visuele hulpmiddelen. | Eindpresentatie op school: presenteren van het project aan klasgenoten. | Reflectie op het project, bespreken van wat goed ging en wat beter kan. Indienen van de uitvinding. |

## Beoordelingsrubric 

| Criteria | Onvoldoende (1) | Matig (2) | Voldoende (3) | Goed (4) | Uitstekend (5) |
|---------|-----------------|-----------|---------------|----------|----------------|
| Bijdrage aan het Thema | Geen aansluiting bij het thema; idee is niet relevant. | Beperkte relatie met het thema; sommige aspecten missen focus. | Duidelijke relatie met het thema, maar niet volledig uitgewerkt. | Goede relatie met het thema; idee heeft relevante impact. | Sterke relatie met het thema; biedt significante oplossingen. |
| Creativiteit | Geen originele ideeën of vindingrijkheid te zien. | Weinig originaliteit; idee is standaard of veelvoorkomend. | Idee is redelijk creatief, maar mist innovatie. | Creatief en origineel idee met duidelijke elementen. | Zeer innovatief en origineel; biedt unieke oplossingen. |
| Technologisch Vernuft (prototype) | Beperkt gebruik van technologie; technische details ontbreken. | Beperkt gebruik van technologie, met enkele technische fouten. | Toepassing van technologie is duidelijk, met kleine fouten. | Goed gebruik van technologie; technisch ontwerp is solide. | Uitzonderlijk gebruik van technologie; zeer geavanceerd ontwerp. |
| Documentatie | Documentatie ontbreekt of is onduidelijk. | Documentatie is minimaal en mist belangrijke details. | Basisdocumentatie aanwezig, maar mist structuur. | Goede documentatie met duidelijke uitleg en structuur. | Uitstekende, overzichtelijke documentatie op GitHub; alle details zijn goed gedocumenteerd. |
| Presentatie | Presentatie is onsamenhangend en moeilijk te volgen. | Beperkte duidelijkheid in de presentatie; enkele delen zijn onsamenhangend. | Duidelijke presentatie, maar mist dynamiek of overtuigingskracht. | Goede presentatie met heldere structuur en dynamiek. | Uitzonderlijke presentatie; zeer overtuigend en professioneel. |
| Samenwerking | Communicatie is vaak onduidelijk, weinig interactie met teamleden. Weinig bijdrage aan projecttaken. | Communicatie is soms duidelijk maar kan verbeteren, beperkte interactie met teamleden. Bijdragen aan taken zijn beperkt en soms van matige kwaliteit. | Duidelijke communicatie, luistert naar anderen en deelt effectief informatie. Goede bijdrage aan projecttaken, kwaliteit volgens verwachtingen. | Uitstekende communicatie, bevordert open discussies en betrekt alle teamleden. Uitstekende bijdrage aan projecttaken, proactief en initiatiefrijk. | Voortreffelijke communicatie, faciliteert effectieve samenwerking en lost conflicten constructief op. Voortreffelijke bijdrage aan projecttaken, leidt initiatieven en inspireert anderen. |

